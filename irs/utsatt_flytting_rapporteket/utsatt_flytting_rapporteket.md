---
output:
  html_document: default
  pdf_document: default
  word_document: default
---
# Rapporteket: flytting av teknisk drift fra HNIKT til NHN

Sak (orientering?) til møte i IRS torsdag 15. desember 2017.

Saksbehandlere: Are Edvardsen (SKDE) og Saana Inkeri Heinanen (HNIKT)


## Sammendrag
Programvaredrift av Rapporteket bør ikke flyttes fra HNIKT til NHN før det er gjort endringer på Rapporteket. NHN sin rolle som driftsleverandør av Rapporteket for de nasjonale registrene vil likevel bli ivaretatt gjennom underleveranse av programvaredrift fra HNIKT inntil Rapporteket er klargjort for flytting.

## Bakgrunn
Etter bestilling fra interregional styringsgruppe skal teknisk drift av alle nasjonale registre (datafangst og rapportering) skje hos NHN. Programvare for alle MRS registre er per desember 2017 driftet hos NHN og for OpenQReg-registrene er 5 av 12 registre flyttet mens resten er under forberedelse til flytting. Programvaredrift av Rapporteket er ikke flyttet.

## Situasjon
Rapporteket er per desember 2017 i stabil teknisk programvaredrift og praktisk forvaltning leveres av HNIKT samt at innhold (rapporter) leveres av servicemiljøet og rapportutviklere hos HNIKT. Dette utgjør en fungerende verdikjede som til sammen representerer resultattjeneste for mange nasjonale kvalitetsregistre. Det er etablert en fungerende flyt av data mellom NHN og HNIKT sine driftsmiljø som ivaretar resultattjenestene som leveres av Rapporteket også etter at registrenes programvare for datafangst er flyttet fra HNIKT til NHN.

## Vurdering
En fungerende verdikjede slik angitt over er en forutsetning for å kunne levere operasjonelle og relevante resultattjenester til registrene. I forbindelse med samling av all teknisk drift hos NHN etter bestilling fra interregional styringsgruppe ligger det en tydelig formulert forventning om at registrene hele tiden skal fungere som normalt uten lengre nedetider som resultat av flyttingen (se utredning fra NHN "Flytting av medisinske kvalitetsregistre fra Helse Nord IKT til Norsk Helsenett"). Etter vurderinger foretatt av HNIKT og servicemiljøet ved SKDE ansees risiko ved flytting av programvaredrift for Rapporteket som uakseptabelt høy og at det derfor ikke bør gjøres slik situasjonen er nå. En akseptabel risiko ved flytting av programvaredrift vil først kunne oppnås etter en omarbeiding og forenkling av de komponenter som til sammen utgjøre Rapporteket, og det er en prosess som er igangsatt ved HNIKT.

I samarbeid med NHN ser man nå på muligheten for å ivareta Rapporteket og bestillingen fra interregional styringsgruppe gjennom at drift skjer som en avtaleregulert underleveranse fra HNIKT til NHN. En slik underleveranse vil ivareta mange av de hensyn som ligger bak en opprinnelige bestillingen om flytting, blant annet merkantile forhold.

## Registrenes forhold til driftsleverandør
Avtaler som regulerer HNIKT som underleverandør til NHN er under ferdigstilling og programvaredrift av Rapporteket hos HNIKT vil kunne inngå under det samme avtaleverket. For registrene vil NHN da framstå som driftsleverandør av Rapporteket der NHN vil være registrenes avtalepart. I praksis vil da NHN eksempelvis stå for innkreving av betaling for drift og brukerstøtte i første linje. Samlet sett vil man ved en underleveranse fra HNIKT på programvaredrift av Rapporteket i praksis etterleve de hensyn som ligger bak bestillingen fra interregional styringsgruppe om flytting til NHN.

## Programvaredrift av Rapporteket
Da Rapporteket ble etablert (2011) var det et tydelig krav at statistikkverktøyet R skulle inngå som en sentral del av resultattjenesten. Den gang eksisterte det ingen ferdige løsninger for å ivareta et slikt behov og det ble derfor etablert spesialtilpassede løsninger. Rapporteket er per desember 2017 i stabil drift, også fordi driftsorganisasjonen har etablert ekspertise på eksisterende koblinger mellom R og de andre komponentene som inngår. Den samme ekspertisen hos driftsleverandøren kommer også til anvendelse i et samarbeid med statistikere i servicemiljøet når innhold (resultattjenester) med ny funksjonalitet skal etableres. Høy risiko for tap av slik ekspertise ved et bytte av driftsleverandør er hovedårsaken til at programvaredrift av Rapporteket ikke bør flyttes slik situasjonen er nå.

## Endringer av Rapporteket
Mulighet for bruk av R er like sentralt nå som det var da Rapporteket ble etablert. Det finnes nå "hyllevare" som i stor grad ivaretar servicemiljøets behov for bruk av R i resultattjenestene for kvalitetsregistrene og som samtidig vil kunne forenkle programvaredriften betraktelig. Det er ønskelig fra alle parter å kunne ta dette i bruk men det krever endinger i de komponenter som til sammen utgjør Rapporteket.

## Tentativ plan og kostnader
Det vil i løpet av desember 2017 utarbeides en mer konkret plan for modernisering av Rapporteket for å forenkle de tekniske driftsoppgavene og statistikeres bruk av Rapporteket i videreutvikling av resultattjenester for registrene. Av hensyn til lisensieringskostnader av eksisterende komponenter på Rapporteket bør en slik endring være ferdigstilt innen utgangen av oktober 2018. Det antas at selve arbeidet med endring av underliggende teknologi ikke vil være veldig omfattende eller tidkrevende. Innfasing av endringen og konvertering av eksisterende resultattjenester (rapporter) der det er nødvendig vil i hovedsak utføres av servicemiljøets egne statistikere og siden kapasiteten der er begrenset antas det at denne aktiviteten må spres over et større tidsrom. Med god planlegging og riktig prioritering vil også denne aktiviteten være mulig å fullføre inne utgangen av oktober 2018. Det vil her tilkomme kostnader knyttet til planlegging og gjennomføring. Det vil også i en periode være overlapp mellom nye og utgående tekniske komponenter hvor det da vil tilkomme ekstra kostnader til programvarelisenser. Kostnader knyttet til teknologiske endringer vil bli søkt finansiert gjennom FMK NIKT. Nødvendig aktivitet hos servicemiljøets statistikere vil være en del av deres regulære oppgaver og krever således ingen ekstra finansiering.

## Forslag til vedtak
Saken tas til orientering.